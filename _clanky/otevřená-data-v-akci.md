---
layout: post
detail: true
title: "Otevřená data v akci: studenti mění nápady v užitečné služby"
ref: otevřená-data-v-akci
image: ../přílohy/články/otevřená-data-v-akci/data-khk.webp
author: jiří_kaňa
date: 2025-12-16 07:00:00 +02:00
lang: cs
---
Otevřená data se stala klíčovou surovinou pro vznik praktických aplikací, které mají přímý dopad na každodenní život občanů i na fungování institucí. _„Studentské hackathony ukazují, jak lze otevřená data využít rychle a s důrazem na řešení reálných problémů,“_ říká Marie Čermáková z Digitální a informační agentury, která se hackathonů pravidelně účastní jako porotkyně.
<!--more-->


Smysl těchto akcí spočívá v rychlé validaci nápadů, jež přinášejí měřitelný užitek pro stát, kraje, obce i samotné občany. Důležitá je možnost dalšího rozvoje. Studentská kola středních a vysokých škol přitom potvrzují, že mladá generace má pro modernizaci a budoucnost našeho státu obrovský potenciál.

## Predikce, inkluze, orientace – co řeší vítězné aplikace?

Mezi vítězné projekty patří [KompaZ] z [Hackathonu Královéhradeckého kraje], který připravil tým Mackokládi ze Střední průmyslové školy a střední odborné školy Dvůr Králové nad Labem. Aplikace nabízí průvodce více než dvěma sty životními a krizovými situacemi, AI asistenta a interaktivní mapu napojenou na dopravní spoje, což uživatelům zjednodušuje orientaci i následné kroky. Přínos spočívá v okamžité, srozumitelné pomoci a v propojení na konkrétní kontakty.

{% include image.html url="../přílohy/články/otevřená-data-v-akci/data-khk.webp" description="Zdroj: [www.datakhk.cz]" %}

Vítěznou aplikaci hackathonu Olomouckého kraje ve spolupráci s Přírodovědeckou fakultou Univerzity Palackého [„Když data promluví“] s názvem [Asphalt Sence] vytvořil jednočlenný tým Paráche. Řešení využívá živá senzorická data o počasí a dopravě k predikci poškození silnic, sleduje trend „stresu“ vozovky, detekuje kritické momenty a odhaduje, kdy je nutný zásah ještě před vznikem viditelného výtluku. Díky tomu lze plánovat údržbu dopředu, předcházet havarijním opravám, efektivněji alokovat rozpočty a prodlužovat životnost infrastruktury.

{% include image.html url="../přílohy/články/otevřená-data-v-akci/data-olomouc.webp" description="Zdroj: [hackathon.upol.cz]" %}

[Mosty k sobě] zvítězily na [Hackathonu otevřených dat Plzeňského kraje]. Tým Chodové z Gymnázia J. Š. Baara se zaměřil na vysvětlení přínosů inkluze a na mapování dostupnosti základních škol, včetně dojezdových vzdáleností z obcí bez vlastní ZŠ. Aplikace poskytuje podklady pro vzdělávací politiku a dopravní plánování a pomáhá lépe komunikovat s veřejností o dopadech rozhodnutí na rodiny a děti.

{% include image.html url="../přílohy/články/otevřená-data-v-akci/data-plzen.webp" description="Zdroj: [www.plzensky-kraj.cz]" %}


## Hackuj stát s daty
Vítězové krajských kol postupují do celostátního finále hackathonu veřejné správy [#hackujstát], kde mohou projekty dopracovat nebo začít nový. Podmínkou je využití alespoň jedné datové sady z Národního katalogu otevřených dat či dat partnerských institucí a zveřejnění výsledků včetně zdrojového kódu, licence a dokumentace. Sedmý ročník akce #hackujstát se uskuteční 6. a 7. března 2026 v sídle Nejvyššího kontrolního úřadu v Praze.

_„Hackathony vytvářejí prostředí, kde se slibné nápady rychle mění v užitečné služby pro každodenní život – a to je velmi inspirující. Dokazují, že otevřená data nejsou hračka pro ‚nerdy‘, ale nezbytný základ pro transparentní fungování státu. Proto musí být pevnou součástí každé digitální agendy,“_ uzavírá Čermáková.









[KompaZ]: https://ik.imagekit.io/vapjygx9s2x/Hackathon_2025/Prezentace/tym_11_2025.pdf? "KompaZ"

[Hackathonu Královéhradeckého kraje]: https://www.datakhk.cz/pages/hackathony "Hackathon Královéhradeckého kraje"

[„Když data promluví“]: https://hackathon.upol.cz/ "Když data promluví"

[Asphalt Sence]: https://www.canva.com/design/DAG4wiNrrvU/F-Y6TvuGJD3TSrB_BnGA8A/edit?utm_content=DAG4wiNrrvU&utm_campaign=designshare&utm_medium=link2&utm_source=sharebutton "Asphalt Sence"

[Mosty k sobě]: https://www.plzensky-kraj.cz/odborna-konference-a-hackathon-otevrenych-dat-plz "Mosty k sobě"

[Hackathonu otevřených dat Plzeňského kraje]:https://hpk.maleskoly.info/ "Hackathon otevřených dat Plzeňského kraje"

[#hackujstát]:https://hackujstat.cz/index.html "#hackujstát"

[www.datakhk.cz]: https://www.datakhk.cz "Hackathon Královéhradeckého kraje"

[hackathon.upol.cz]: https://hackathon.upol.cz/ "Když data promluví"

[www.plzensky-kraj.cz]: https://www.plzensky-kraj.cz "Plzeňský kraj"