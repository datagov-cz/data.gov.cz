---
layout: post
detail: true
title: "Na pátém ročníku hackathonu veřejné správy se poprvé utkali šampioni z krajských kol. Nad otevřenými daty vznikly užitečné i zábavné aplikace"
ref: pátý-ročník-hackathonu-veřejné-správy
lang: cs
image: ../přílohy/články/pátý-ročník-hackathonu-veřejné-správy/HackujStat.webp
author: radka_domanská
date: 2024-02-01 07:00:00 +01:00
---
Hackathony nad otevřenými daty se staly už tradičním zdrojem inovací a inspirace ve veřejné správě. 19. a 20. ledna se konal již pátý ročník celostátní akce #hackujstat, kterou opět pořádal ve svém sídle Nejvyšší kontrolní úřad.
První hackathon veřejné správy se uskutečnil v roce 2017 a od té doby stále roste popularita podobných akcí také u dalších institucí.
Například Královéhradecký kraj organizuje hackathon nad svými otevřenými daty od roku 2019 a díky této akci dokázal zlepšit kvalitu svých otevřených dat.
O tom, že odvedl dobrou práci svědčí i to, že kvalitu jeho dat ve srovnání s jinými kraji na lednovém hackathonu ocenil i jeden z týmů.
<!--more-->

Letošní ročník #hackujstat byl výjimečný v tom, že poprvé navázal na krajské hackathony, kterých se účastnili studující ze středních a vysokých škol.
Organizátoři vyzvali vítěze těchto krajských kol, aby na akci rozvíjeli své projekty nebo zkusili za 24 hodin vytvořit nové.
Pozvání přijali šampioni z hackathonů v Královéhradeckém, Plzeňském, Ústeckém a Olomouckém kraji.
Zapojení týmů z různých koutů ČR  dalo soutěži nový rozměr a zároveň tak vznikla platforma pro spolupráci mezi jednotlivými týmy na celostátní úrovni.
Hackathonu se tradičně účastní i zástupci řady veřejných institucí.
Ti zde prezentují účastníkům své datové sady a zároveň je motivují k využití svých dat.
Jsou často také mentory, kteří pomáhají soutěžícím při hledání, interpretaci a využívání dat.
Studující z jednotlivých týmů tak mohou nejen pracovat s daty veřejné správy, ale také se učit od profesionálů ve svém oboru.

## Výsledky a projekty 

Výsledky letošního hackathonu potvrdily, že studující ze středních a vysokých škol umí dobře pracovat s daty i novými technologiemi.
V kategorii nových projektů zvítězila aplikace "Můžu zde?", která umožňuje rychle a jednoduše zjistit pravidla pro konkrétní místo, například ohledně konzumace alkoholu, kouření, parkování nebo sběru elektroodpadu.
V kategorii rozvinutých projektů pak vyhrál portál "ŠkolkaPlus", který poskytuje přehledné informace pro výběr mateřské školy v západních Čechách.
Všechny projekty z hackathonu najdete na webu akce [https://hackujstat.cz/].

## Výzva pro budoucnost: Podpora a udržitelnost projektů 

I přes úspěchy a popularitu hackathonů je na místě si klást otázky ohledně dlouhodobé udržitelnosti produktů, které na nich vznikají.
Týmy často nemají dostatek podpory a motivace k tomu, aby dokončily své projekty po skončení akce a dál je rozvíjely.
Klíčové proto je najít způsoby, jak podporovat studující v další práci a umožnit jim dokončit své inovace například formou dohody s veřejnou správou nebo během studia, na kroužcích a letních školách.

Hackathony nad otevřenými daty už dávno nejsou jen o vizualizaci informací.
Účastníci se snaží identifikovat a řešit existující problémy a poukázat na nedostatky nebo chybějící data.
Tyto akce se tak staly nejen prostředkem pro podporu otevřených dat a komunity kolem nich, ale také platformou pro konkrétní praktické využití dat a také místem pro poukázání na problémy související se správou dat.
Výzvy k větší udržitelnosti projektů nám ukazují, že je třeba neustále hledat cesty, jak podporovat a motivovat talenty, které v těchto soutěžích vyniknou.


[https://hackujstat.cz/]:  https://hackujstat.cz/ "Hackathon veřejné správy"
