# Zdravotní příčiny úmrtí v ČR


Český statistický úřad (ČSÚ) každoročně publikuje v [Národním katalogu otevřených dat](https://data.gov.cz/datov%C3%A9-sady) (NKOD) počty zemřelých za celou ČR. Data zachycují nejen samotnou příčinu úmrtí, ale také další zajímavé atributy jako například pohlaví zemřelých anebo kategorizaci nemocí. [Data](https://data.gov.cz/datov%C3%A1-sada?iri=https%3A%2F%2Fdata.gov.cz%2Fzdroj%2Fdatov%C3%A9-sady%2Fhttp---vdb.czso.cz-pll-eweb-package_show-id-130143) jsou agregována jak za celou ČR, tak i na kraje a okresy a umožňují nám získat unikátní pohled na vývoj zdraví českých občanů od roku 2006. 

Samotná surová data však nejsou příliš přistupná analytické práci a laická veřejnost jen stěží dokáže s těmito daty jednoduše pracovat. Rozhodli jsme se proto vytvořit nástroj, který široké veřejnosti umožní získat ucelený obrázek o celkové situaci v této oblasti. Nástroj by měl být přístupný, jednoduše ovladatelný a vizuálně přitažlivý tak, aby se s ním potenciálním uživatelům dobře pracovalo a aby byli schopni rychle a jednoduše získat informace, které potřebují. Z těchto důvodů jsme se proto rozhodli vytvořit filtrovací analytický nástroj pomocí technologie [Power BI](https://powerbi.microsoft.com/en-us/).

<iframe width="933" height="700" src="https://app.powerbi.com/view?r=eyJrIjoiMzY2NTRjNjYtYzIyZC00OGFlLTgwMTgtNzY2ZGJiYzY2MjI3IiwidCI6ImI4MDRlNTE5LTFjYzYtNDk3ZC1hOTVmLWUwMDIwNGMwMzhlZSIsImMiOjh9" frameborder="0" allowFullScreen="true"></iframe>

Dashboard obsahuje dvě karty - shrnující data za celou ČR a data za jednotlivé okresy ČR. V datech za celou ČR je možné vidět, jak se příčiny úmrtí měnily v průběhu času a jak jsou tyto příčiny distribuovány dle pohlaví nebo kategorie nemoci.

V kartě za jednotlivé okresy se pak nachází filtrovací okno, ve kterém je možné zvolit si požadovanou statistiku. Panely s daty pak zobrazí podle zadaných parametrů požadované výsledky. Můžeme tak sledovat a srovnávat jednotlivé okresy nebo zjistit, jak konkrétní nemoc nebo kategorie nemoci zasáhla vybraný okres. Také můžeme sledovat vývoj příčin úmrtí v čase. Jednoduše se tak kdokoliv a kdykoliv dostane k informacím, které předtím musel složitě zjišťovat nebo dohledávat. 

Výhodou využití nástroje Power BI je, že si umí zapamatovat kroky, které vedly k vytvoření dashboardu, a proto do něj při další aktualizaci stačí jednoduše data nahrát a všechny vizualizace, statistiky a filtry se automaticky upraví. ČSÚ každoročně tuto datovou sadu aktualizuje ve stejné podobě, takže je využití Power BI díky této vlastnosti velmi pohodlné. 

Takto vytvořený dashboard lze dále obohatit, například o další data ČSÚ publikována v NKOD, jako jsou Naděje dožití v okresech ČR anebo Práceneschopnost v okresech ČR. Dalším rozšířením o tyto datasety pak dokážeme získat komplexnější pohled na problematiku zdraví v České republice. To už ale necháváme na vás.

Pokud byste tedy někdy měli zájem vytvořit sami si podobný filtrovací nástroj, tak by byl postup analogický tomu našemu: Prvním krokem bylo stažení dat samotných. Jak už bylo řečeno, data jsou dostupná v Národním katalogu otevřených dat. Následně jsme data "učesali" v programu Microsoft Excel. Uživatelům, kteří nemají přístup k placené verzi Microsoft Excel doporučujeme využít službu Google Sheets anebo samotné Power BI. Jak Google Sheets tak Power BI jsou produkty, které je možné využívat zdarma. U [Google Sheets](https://www.google.com/sheets/about/) stačí mít webový prohlížeč. [Power BI](https://powerbi.microsoft.com/en-us/) je nutno nainstalovat na váš desktopový počítač.    

Z dat byly následně odstraněny některé nedůležité atributy jako například kódy různých číselníků. Ze souboru byla také odstraněna data za celou ČR a kraje. Zůstaly nám tak jenom údaje za okresy, což je nejvyšší možná granularita tohoto souboru. Také byl filtrován i rok úmrtí. Data za rok 2019 nebyla v době psaní tohoto článku k dispozici, a proto jsme se rozhodli pracovat s desetiletým  časovým intervalem 2009 až 2018. Zajímaly nás také jenom zdravotní příčiny úmrtí a proto byly odstraněny nezdravotní příčiny úmrtí, jako například dopravní nehody anebo pracovní úrazy. 

Po očištění dat následovala tvorba samotného nástroje. Tato fáze probíhala plně v prostředí Power BI, které je intuitivní a není nijak složité. Pro ty, co se s tímto nástrojem nikdy nepotkali, doporučujeme využít [návod na youtube](https://www.youtube.com/watch?v=AGrl-H87pRU) pro začátečníky. Data byla tedy nahrána do Power BI query editoru odkud byla následně bez nutnosti dalšího zásahu poslána do dashboard editoru. V prostředí dashboard editoru pak byly kombinovány jednotlivé typy vizualizací a nástrojů dle potřeby. A kolik času nám to zabralo? Práce na vytvoření tohoto [dashboardu](https://app.powerbi.com/view?r=eyJrIjoiMzY2NTRjNjYtYzIyZC00OGFlLTgwMTgtNzY2ZGJiYzY2MjI3IiwidCI6ImI4MDRlNTE5LTFjYzYtNDk3ZC1hOTVmLWUwMDIwNGMwMzhlZSIsImMiOjh9) nám trvala zhruba pět hodin.



Použité nástroje a zdroje:

Microsoft Excel - 4 nebo Google Sheets - 2 , Power BI - 2

Autor:

Robert Spál

spal.robert@gmail.com
