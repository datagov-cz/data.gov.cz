---
layout: poskytovatelé-otevřená-data-level-2
title: Stanovení rolí
ref: ProPoskytovatele-OtevřenáData-StanoveníRolí
lang: cs
---

## Obsazení role koordinátora dat
Po vydání rozhodnutí pověří Vedení poskytovatele dat vybraný útvar (osobu) rolí Koordinátora otevírání dat. Koordinátor otevírání dat zajišťuje součinnost a kontrolu výstupů všech ostatních rolí, které se na otevírání dat podílejí.

Koordinátor otevírání dat zodpovídá za:
* přípravu publikačního plánu;
* návrh Kurátorů dat pro jednotlivé datové sady;
* poskytování metodické podpory Kurátorům dat při plnění povinností v oblasti otevřených dat;
* zveřejnění publikačního plánu;
* rozhodnutí o způsobu katalogizace (Národní katalog otevřených dat nebo i lokální katalog otevřených dat);
* zajištění finální kontroly dat před publikací;
* zajištění publikace datových sad a katalogizačních záznamů (metadat);
* komunikaci připomínek uživatelů otevřených dat a reportování o publikaci otevřených dat vedení poskytovatele dat a příp. tiskovému oddělení poskytovatele dat.
  
Vedení poskytovatele dat může Koordinátora otevírání dat pověřit přípravou interní legislativy, která bude upravovat proces otevírání dat, vymezí jednotlivé role a stanoví jejich povinnosti. Doporučujeme vytvořit legislativu v podobě směrnice. [Vzor směrnice je k dispozici ke stažení a volnému použití](https://opendata.gov.cz/vzor:vzorova-interni-smernice-publikace-a-katalogizace-otevrenych-dat).

Návrh Koordinátor otevírání dat předá Vedení poskytovatele dat ke schválení.

Při kontrole doporučujeme se zaměřit především na následující:
* Pokud byla využita vzorová interní směrnice, potom je třeba zkontrolovat, že byly správně obsazeny zúčastněné role.
* Pokud byla vytvořena nová směrnice nezávisle na vzorovém podkladu, doporučujeme ustanovení směrnice verifikovat vůči základním krokům postupu publikace a katalogizace otevřených dat.

## Obsazení dalších rolí

### Kurátor dat zodpovídá za:
* analýzy datových sad předcházející jejich zveřejnění;
* zajištění, že otevřené datové sady budou publikovány v souladu s platnými právními předpisy ČR a Standardy publikace a katalogizace otevřených dat VS ČR (zveřejněných na tomto portálu);
* určení případné nutnosti transformace datových sad, např. anonymizaci, agregaci nebo jinou změnu struktury datových sad;
* správu a kontrolu kvality datových sad (tj. mj. kontrola správnosti, úplnosti, konzistentnosti) před jejich publikací a katalogizací;
* spolupráci při procesu zveřejnění datové sady s Koordinátorem otevírání dat a IT specialistou;
* předání datových souborů s datovými sadami a návrhu obsahu katalogizačních záznamů (metadat) Správci katalogu otevřených dat.

Kurátor dat je povinen poskytnout IT specialistovi a Správci katalogu otevřených dat potřebnou součinnost při:
* transformaci datové sady a její kontrole;
* určení pracnosti a přínosů plynoucích z publikace otevřených datových sad;
* vytváření a aktualizaci katalogizačních záznamů.

### Správce katalogu otevřených dat zodpovídá za:
* formální kontrolu a správu katalogizačních záznamů (metadat);
* vkládání katalogizačních záznamů a příp. i datových souborů do Národního katalogu otevřených dat;
* správu katalogizačních záznamů v Národním katalogu otevřených dat.

V případě, že bude v organizaci implementován i lokální katalog otevřených dat, Správce katalogu otevřených dat dále zodpovídá za:
* zajištění výběru softwarového nástroje pro lokální katalog otevřených dat;
* zajištění implementace lokálního katalogu otevřených dat;
* registraci lokálního katalogu v Národním katalogu otevřených dat;
* archivaci katalogizačních záznamů a dat uložených v lokálním katalogu otevřených dat.
  
### IT specialista zodpovídá za:
* poskytování technické podpory a součinnosti Kurátorovi dat při plnění povinností v oblasti otevřených dat, zejména při analýze předcházející zveřejnění dat a přípravě datových sad k otevření;
* případné zajištění instalace a provozu lokálního katalogu otevřených dat.

