---
layout: poskytovatelé-otevřená-data-level-2
title: Tvorba publikačního plánu
ref: ProPoskytovatele-OtevřenáData-TvorbaPublikačníhoPlánu
lang: cs
---

## Příprava publikačního plánu
Publikační plán organizace sestavuje Koordinátor otevírání dat.
Plán stanovuje, jaké datové sady Poskytovatele dat budou publikovány v podobě otevřených dat a jaký bude harmonogram otevírání. 
Pro každou datovou sadu navíc určuje podmínky užití datové sady.

Koordinátor otevírání dat ve spolupráci s Kurátory dat vytváří seznam datových sad, které navrhují k otevření.
Jedná se o prvotní návrh, který obsahuje různé náměty na datové sady, které budou v dalších krocích potvrzeny nebo zamítnuty.

Jednotlivé datové sady by měl Koordinátor otevírání dat ve spolupráci s Kurátory dat analyzovat z pohledu přínosů a rizik jejich publikace.
Na základě provedené analýzy by měl Koordinátor otevírání dat provést revizi navrženého seznamu. 
To znamená především odstranit ze seznamu datové sady, u nichž jsou rizika publikace příliš vysoká nebo přínosy příliš nízké.

Pro datové sady v revidovaném seznamu musí Koordinátor otevírání dat stanovit podmínky jejich užití.

Nakonec by měl Koordinátor otevírání dat výsledný seznam datových sad navržených k otevření utřídit dle priorit a stanovit tak harmonogram publikace datových sad.

Výsledný harmonogram publikace vybraných datových sad vytváří publikační plán, který bude postoupen Vedení poskytovatele dat ke schválení. 
Publikační plán ještě není v tuto chvíli kompletní, neboť neobsahuje pro datové sady technické parametry (stupeň otevřenosti a datový formát), které však nejsou pro Vedení poskytovatele dat důležité.


## Návrh datových sad ke zveřejnění
Koordinátor otevírání dat nezná věcný obsah jednotlivých datových sad, a proto není často schopen kvalifikovaně rozhodnout, jaké datové sady by měly být zahrnuty do publikačního plánu. 
Věcnou znalost a odpovědnost za datové sady nesou Kurátoři dat.
Ti by tedy měli i rozhodovat o umístění datových sad do publikačního plánu.
Kurátor dat navrhuje takové datové sady, za které v rámci svojí běžné pracovní činnosti nese věcnou zodpovědnost (tzn., vytváří je, koordinuje jejich sběr apod.).

**Doporučený postup:**
1. Od Koordinátora otevřených dat obdrží Kurátor dat seznam doporučených datových sad k otevření.
2. Kurátor dat vybere v seznamu datové sady, které spadají do jeho kompetence.
3. Kurátor dat z nich vybere ty datové sady, které je možné zařadit do publikačního plánu a zveřejnit v podobě otevřených dat (i když v tom vidí rizika).
4. Kurátor dat analyzuje, zda nespravuje další datové sady, které by bylo možné publikovat v podobě otevřených dat a přitom nejsou v seznamu doporučených datových sad uvedeny. Nově identifikované datové sady umístí na seznam.
5. Kurátor dat pro každou vybranou datovou sadu doplní následující atributy (většinu lze převzít ze vzorového publikačního plánu):
* název datové sady,
* popis datové sady,
* kurátor dat.
6. Kurátor dat předá seznam datových sad Koordinátorovi otevírání dat a pomáhá mu s analýzou přínosů a rizik otevření jednotlivých datových sad, pokud o to Koordinátor otevírání dat požádá.
  
Při návrhu datových sad může Kurátor dat požádat o spolupráci IT specialistu.
IT specialista by měl být schopen popsat, jaké informační systémy a databáze jsou pro agendu spravovanou Kurátorem dat provozovány a jaká data jsou v nich uchovávána.
Tuto informaci by měl Kurátor dat zvážit a analyzovat, zda se nejedná o další datové sady, které by bylo možné otevřít.


## Spolupráce na návrhu datových sad k publikaci
IT specialista může být požádán Kurátory dat o spolupráci při návrhu datových sad k publikaci.
Měl by jim popsat data, která jsou vedena v informačních systémech a databázích provozovaných pro potřeby agend vykonávaných Kurátory dat.
Kurátoři dat použijí poskytnutou informaci při analýze datových sad, které by bylo možné otevřít.

## Schválení publikačního plánu
Po obsazení všech rolí Koordinátor otevírání dat vypracovává s jednotlivými Kurátory dat publikační plán organizace.
Po jeho vypracování musí Vedení poskytovatele dat plán schválit.
Celá organizace pak bude podle schváleného publikačního plánu postupovat při otevírání dat
Plán popisuje, jaké datové sady budou organizací otevřeny a v jakém harmonogramu.
Vedení poskytovatele dat by mělo schválit datové sady navržené v plánu i harmonogram jejich publikace.
Publikační plán je aktualizován v roční periodě.
Pro každou datovou sadu jsou zejména uvedeny:
* název datové sady;
* popis datové sady;
* Kurátor dat zodpovědný za analýzu a přípravu datové sady;
* přínosy a rizika publikace datové sady ve formátu otevřených dat;
* periodicita aktualizace datové sady;
* podmínky užití datové sady;
* plánovaný termín první publikace datové sady.

## Zveřejnění publikačního plánu
Poté, co Vedení poskytovatele dat připravený publikační plán schválí, může jej Koordinátor otevírání dat zveřejnit.
Pokud Poskytovatel dat nepovažuje za vhodné zveřejňovat identifikovaná rizika a přínosy, není nutné zveřejňovat kompletní publikační plán.
Postačí zveřejnit tabulku se seznamem datových sad určených k otevření, kdy pro každou datovou sadu budou uvedeny základní informace (název, popis, Kurátor dat) a plánované datum otevření.
Zveřejnění publikačního plánu je nepovinným krokem.
Je třeba říci, že jeho zveřejnění znamená určitý závazek orgánu veřejné správy vůči veřejnosti.

## Periodické vyhodnocování plnění publikačního plánu a informování vedení
Koordinátor otevírání dat periodicky vyhodnocuje plnění publikačního plánu (doporučujeme jednou ročně).
Při vyhodnocení by se měl věnovat především následujícímu:
* Podařilo se otevřít všechny datové sady dle předepsaného harmonogramu?
* Pokud se některé datové sady otevřít nepodařilo, proč?
* Podařilo se otevřít některé datové sady nad rámec předepsaného harmonogramu?
* Existují uživatelé již otevřených datových sad?
* Vznikly nad otevřenými datovými sadami nějaké aplikace?
* Jaké byly náklady na otevření datových sad?
Vyhodnocení lze zdokumentovat ve Výroční zprávě.



